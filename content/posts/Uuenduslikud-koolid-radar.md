---
title: "Radari saade - Uuenduslikud Koolid"
date: 2018-03-28T21:31:25+02:00
draft: false
---

Kui Mailis Reps tuli välja mõttega kodutööd koolidest kaotada sai ta päris palju tuld avalikkuse käes. Lihtsam on ikka lajatada kui mõelda. Näiteks võivad koolitunnid pikemad olla selle arvelt, et saab rahulikult juba koolis vajalikud ülesanded ära teha. Nii ehk naa on vanemad samal ajal tööl. Ometi jäin ma samuti tule alla Facebookis ühe emaga vaieldes. Ma kusjuures ei tulnud selle pealegi, et keegi võiks tahta sajandite vanuse süsteemiga jätkata.

Igatahes Radar tegi väga põneva saate vaadates nelja kooli, kes juba täna on rakendanud uudseid lähenemisi. Saadet saad vaadata [Radari Youtube kanalilt](https://www.youtube.com/watch?v=N2vuvH1K_9M) (kindlasti kliki "subscribe"), mina aga teen siia lühikese kokkuvõtte.

Saate 8 kõige olulisemat muutust, mida võib lähiajal veel enam näha:

### 1. Projektipõhine õpe

Ehk õppimine on eesmärgistatud ja ained põimitud. Näiteks kui eesmärgiks on saata satelliit kosmosesse on vaja matemaatikat, keemiat, loodusõpetust ja ajalugu. Eesmärki saavutades on õpilasel nii arusaam kuidas midagi sellist võiks töötada, aga vahest ka huvi sellise asjaga tegeleda.

### 2. Väiksemad klassid

Minu klass varieerus 10-35 õpilaseni, seega saan kogemust jagada. Vahe ei olnud mitte ainult tuntav, aga radikaalselt teine. Suures klassis on õpetaja peamine tegevus õpilaste vaigistamine ja selleks tööriistaks oli tihti kontrolltöö. Väiksemas klassis aga sai nii õpitud kui ka loba aetud.

Kuid ega keegi ei taha ju suuri klasse. Ma eeldan, et probleemiks on ikka see sama vana hea õpetajate puudus. Radari saates (kui õigesti aru sain) olid erakoolid. Neis on jah veidi teised võimalused.

### 3. Ei hinnetele

Siin ma ei imesta, et on palju vanemaid, kes püha viha täis lähevad sellise mõtte peale. Kuid kui ratsionaalselt mõelda, siis kas numbri määramine aitab kuidagi last? Hinne versus sõnaline tagasiside on nagu võrdleks konstruktiivset kriitikat ja sõimu. Eristus on lihtne - ainult üks tagasiside vormidest ütleb sulle personaalselt mida parendada ja aitab kaasa mõelda kuidas seda teha. "2" on lihtsalt "loll".

Saade tõi väha huvitava mõtte välja. Nimelt, et vanemad on need, kes sõnalist tagasisidet ei mõista. Prooviti siis sõnade juurde ka rõõmus või kurb nägu panna - justnimelt vanematele. Kuid ka see mõjus laste motivatsioonile kehvasti.

### 4. Õpe on mitmekeelne

Kui võõrkeel on vaja selgeks saada, siis on seda vaja ka päriselt kasutada, mitte ainult tunni siseselt. Ma tahaksin väga näha seda toimimas. Kuidas vene keeles matemaatikat oleks õppida? :)

### 5. Ei kodutöödele

Kas teadsid, et Eesti on kuues Euroopa riik kodutööde mahu koha pealt? Jah, meie PISA tulemused on head, aga ühtlasi on kolmandik õpilastest vaimselt kehvas seisus ja iga viies on kaalunud enesetappu. Kas see on meile kuidagi hea?

Saade pakkus välja, et näiteks võib kooli päev olla pikem kodutööde arvelt. Seda enam, et nii ehk naa on vanemad kuueni tööl ja vaba ajaga laps on pigem probleem mida lahendada.

### 6. Ei kooli kiusamisele

Üks põhilistest põhjustest, miks koolist välja langetakse on suhted teiste õpilastega. Siin on vaja väga loovat lähenemist, et lahendada. Saates osalenud koolid pakkusid välja näiteks õpilasparlamendi, kus õpilased saavad omavahel konstruktiivselt olukordi lahendada. Lisaks on igaühel kaasas päevik. Mitte tunniplaaniga, vaid mõtetega päevast. Nii heade kui halbade. See aitab ka olukordi lahendada.

### 7. Ei pinkidele

Neis koolides olid ratastega pingid, istumise pallid ja muid lahendusi. Idee on selles, et ei peaks istuma koguaeg ühe koha peal ja vastavalt tunni formaadile saab ajusid käima tõmmata liikudes ja ümber paigutades.

### 8. Rohkem õues veedetud aega

Aktiivsus toidab aju tööd - me ju teame seda juba ammu. Siis kuidas saabki keegi päev otsa pingis istuda, kus ei tohi isegi "niheleda"? Gaia kool on hea näide, kus lapsed saavd igapäevaselt õues asju teha.

---

Mul on üli hea meel, et selline äge uuriv saade, nagu Radar, Youtube oma saateid üles laeb, kuigi vaatajaskond on seal väike. Siis saavad minusugused telerivastased ka oma tarkuse kätte.

Ja oi kui palju mõtteid tuli juurde kust mida uurida.

Krister