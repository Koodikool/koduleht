---
title: "Katsed programmeerimise õpetamisel."
date: 2019-03-20T15:34:48+03:00
---

Ma ei tea õpetamise metoodikast midagi ja kindlasti oleks kasu, kui oleksin seda õppinud. Mul ei tule aga teooriast midagi välja ja tuginen praktikale ja eksperimentidele. Siin on mõned, mida Vali IT grupp pidi taluma.

## Näita esimese asjana visuaalset tulemust.

Kuigi kohale tuldi Java õppimiseks, siis me alustasime hoopis frontendist (JavaScript).

Progejaks õppida on keeruline, sest koodi ja päris maailma vahel ei teki seost. Kood on lihtsalt tekst ekraanil. Kuidas on võimalik, et see lihtsalt ärkab ellu üks hetk ja täidab su käsku? Kuigi arvuti on puhas loogika, siis inimesele on see esialgu üli abstraktne. Õpilasele teeb tihti olukorra raskeks ka see, et ta kujutab ette arvuti tööd erinevalt kuidas see tegelikult töötab. Ta ei näe tegelikke seoseid.

Seega esimese asjana ei tule õpetada mitte algoritmide algtõdesid, vaid tõestada, et progemine ei ole maagia. Käivitad käsu `draw_circle()` ja sa näedki ekraanil ringi. Annad talle raadiuse ja ringi raadius muutubki. Käsed tal olla punane - punaseks ta saabki. Iga käsk teeb midagi ja automaatselt ei juhtu midagi.

Vali IT raames ma ei saanud aru kas visuaalsest poolest alustamisest oli kasu, sest seda on raske mõõta. Kuid varasem kogemus on õpetanud, et teatud küsimused ja segadused kaovad ära seda tehnikat kasutades.

## Visualiseeri arvuti mõttekäiku põrkava palliga

Kuidas arvuti mõtleb on algaja jaoks müstika. Tegelikult on arvuti kõige lihtsam asi üldse - ta mõtleb ainult otse ja ta ei eelda mitte midagi. Siiski inimesed ei ole lihtsusega harjunud. Nad on harjunud mõistma vestlust läbi sõnade loogika ja kehakeele ja muude vihjete. Kui arvutis on ainult puhas loogika, siis seda musklit me pole ju treeninud.

Seega tuli kasuks, et me alguses ikka ja jälle mängisime mängu nimega "Põrgatame palli". Sisuliselt on see lihtsalt joonistus koodi peal, mis illustreerib palli mõtte järjekorda. Kui tsüklit on vaja käiata 10 korda, siis põrkaski pall rida rea haaval tsükli läbi 10 korda.

![]()

See võttis palju aega ja oli ka kasu, aga see ei tähenda, et kõigil asi selgeks sai järsku muidugi.

## Visualiseeri arvuti mälu programmi kestel

Peale arvuti mõtlemise järjekorrale on keeruline veel aru saada, et arvutil on nähtamatu mälu. Seega oli palju kasu, kui see mälu sai joonistatud pallimängu kõrvale. Seda õpilaste ees joonistades oli hea näidata millised väärtused muutusid ja millal.

![]()

## Hakkame kohe praktikaga pihta ja teooria tuleb praktika jooksul

Olen täheldanud, et teoorial ei ole kuskile end külge haakida, kui praktikat pole all. Seega on parem visata õpilased vette ja siis tagant järgi seletada teooriat juurde. Sellel on see miinus, et kui sa ei tea misasi on süntaks, siis on raske süntaksi ka korda teha. Seega mingi minimaalne teooria võib päeva alguses olla, aga kindlasti mitte rohkem kui mõned mõtted.

# Õpetaja ei kirjuta ridagi koodi

Mis eriti hästi toimis oli harjutusi tehes klassi ette kutsuda õpilane koodi kirjutamine. Esiteks aitas see minul probleeme lahti harutada, sest kui ma polnud mingit kontseptsiooni seletanud, siis tuli see kohe välja (õps ei saa eest ära kihutada).

Tempo kujunes väga aeglaseks. Nimelt tempo oli õpilastele vastav, mitte õpetajale. See pole oluline, et õpilased jõudsid paremini maha kirjutada. Tähtis oli see, et neil oli ka aega üle küsimusi välja mõelda. Mõtte tööle minemine võtab aega. Õpilane klassi ees esiteks ei oska ja teiseks on pinges, seega tempo paratamatult on klassile naturaalsem.
