---
title: "3 Küsimust: Merle Tiigisoon - Külalisõpetajate Majandamine"
date: 2018-04-05T22:17:28+03:00
draft: false
---

Tagasi Kooli on organisatsioon, kes toob külalisõpetajaid koolidesse. See teema on oluline, sest külalisõpetaja toob õpilastele kogemust paljudest erinevatest valdkondadest. Vahest, kui süsteem hästi toimiks, saaks külalisõpetaja klassi õpetaja koormust vähendada? Vahest värskendus koolist väljastpoolt hoiab õpilased motiveeritud pikemalt kui vaid selle tunni, mis ta kohal on?

Merle puutub kokku nii koolide kui ka külalisõpetajatega. Pärisin temalt millega ta tegeleb ja mis probleeme tal ette tuleb.

### 1. Mis on teie töö juures kõige raskem igapäevane probleem? Kas õpetajate leidmine, koolide veenmine või hoopis midagi muud?

Mina viin koole ja külalisõpetajaid kokku ja kui kõik koolide jaoks kenasti ette valmistada (loe: kandikul ette kanda), siis probleemi ei olegi. Pigem ootaksime õpetajate poolt rohkem initsiatiivi iseseisvalt infosüsteemis toimetada. Meil on vabatahtlikke mitutuhat, aga õpetajate väitel ei ole neil piisavalt aega, et nende selekteerimise, otsimise ja nendega suhtlemisega tegeleda. Samas kui kõik on tegelikult kenasti infosüsteemis olemas ja leitav. Muidugi on ka aktiivseid õpetajaid, kes saavad kenasti hakkama, aga neid võiks olla kordades rohkem.

### 2. Mis põhjusel õpetajat selle protsessi juurde vaja on. Kas selleks, et käimas olevate teemadega siduda või lihtsalt polegi kedagi teist, kes võiks sellega tegeleda? Vahest võib ka õppealajuhataja oma 3 lemmikut välja valida ja klassidesse saata?

Kooli poolt võib muidugi olla Tagasi Kooli kontaktisikuks ka õppejuht (või ka nt huvijuht), kes siis omakorda õpetajaga suhtleb, sest eks tunni sisu peab ikka ka õpetaja plaanidega kooskõlas olema.

### 3. Kuidas see koolide ja külalisõpetajatega kokkuviimine täpselt käib millega teie tegelete? Kas see on nüüd see koht, kus leiate ise külalisõpetaja ja tutvustate teda koolile või on kool juba leidnud omale sobiva ja teie teete protsessi mugavaks? Ehk mis see protsess täpselt on?
 
Tavapraktika on see, et nii õpetaja kui ka külalisõpetaja registreerivad end infosüsteemi kasutajaks ja suhtlevad omavahel süsteemi kaudu, mind ei ole tegelikult vaja, aitan siis kui nõu küsitakse. Aga kui meil on tellitud projektid, nt HTM-i poolt oli eelmisel aastal „100 digitarkuse tundi“ või mõni ettevõte/organisatsioon soovib oma sõnumiga (nt rahatarkus, alkoholisõltumatus) koolidesse minna ja tellib meilt vahendamise teenuse, siis panevad projektis osalevad külalisõpetajad eraldi registreerimisvormi kirja oma tingimused (teema, kuupäevad, laste vanuse, piirkonna) ja mina ise võtan ühendust koolide õppejuhtidega ja pakun projektis osalemist. Huvi korral edastan kontaktid, et nad saaksid omavahel külalistunni üksikasjad kokku leppida.

---

Väga põnev on teada saada, et külalisõpetajate andmebaas on korralik ja huvilisi õpetama on piisavalt.

Tundub, et külalisõpetajate kasutamine jääb antud hetkel õpetajate taha. Võime oletada, et ajapuuduse tõttu. Lahendusi võib olla mitmeid. Näiteks kui külalisõpetaja annaks mitu tundi korraga konkreetsel teemal, siis see võiks kokkuvõttes olla õpetaja aja säästev vahend. Või vahest peaks külalisõppejõudusid motiveerima koolidega ise ühendust võtma ja end pakkuma? Tuleb mõlema osapoolega rääkida. Mõtlen lahenduse peale, et rohkematele potentsiaalsetele probleemidele pihta saada.

Edasi peab veel uurima, et mis probleeme külalisõppejõude koolides käimine üldse lahendab?

Hetkel aga pikemalt ei peatu, kuni on kõikidele osapooltele ring peale tehtud.

[Krister](http://krister.ee)