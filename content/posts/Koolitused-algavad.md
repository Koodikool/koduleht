---
title: "Frontend disaineritele - eeluuring"
date: 2018-04-17T15:34:48+03:00
---

Nagu olen juba kirjutanud, siis [koolitused on vägagi efektiivne viis õppimiseks](https://koodikool.ee/posts/koodikool-v2-vabas-vormis-oppimine). Seega on aeg ka seda pakkuda.

Enne aja panemist ja materjalide loomist tuleb ikka uurida, millist kursust kellelegi vaja on, seega tegin [küsitluse](https://goo.gl/forms/T7ntUNqvhI7WEmZE3) ja siin on selle tulemused.

Esimene siht oli selgitada välja mida disainerid just vajavad, sest olen mitu korda kuulnud nende soovi õppida programmeerimist just neile suunatud kursusel. Siiski vormistasin küsitluse üldisemas võtmes, et oleks võrdlusmoment.

### Tulemused

![pooled on disainerid](/img/Screenshot_2018-04-17_16-25-13.png)

Vastanud on 31. Neist pooled on disainerid. Mis on ka loogiline, sest reklaamisin küsitlust enamasti nende kanalites.

Teine suurem grupp on "IT Võõras".

![Teemade kaart](/img/Screenshot_2018-04-17_16-33-00.png)

Kõige populaarsem teema (93%) on "Frontend Algajatele - Disainerite edition". Mis on üllatav, arvestades, et vaid pooled on disainerid. Vaba-teksti vastuste hulgast koorubki välja soov ka disaini ennast õppida. Pean kindlaks tegema, et keegi valede ootustega oma raha ja aega ei tule raiskama. Ühtlasi on ilmselgelt kujunduse kursust ka vaja! Noh, seal ma osaleksin isegi hea meelega.

58% on Frontend algajatele. 48% on Backend (ehk serveri kirjutamine), 26% DevOps (ehk serveri jooksutamine) ja 23% soovivad isegi plokiahela tehnilist poolt tunda. Kuna keskendun esiteks disaineritele, siis siia pikemalt hetkel ei süvene. Kuid tulevikuks on hea teada, et soovijaid on igasuguseid. Vahest peaks siiski tegema nädalase kursuse kõikide teemadega, kus saab ise valida mis päevadel osaled?

## Mis tulemust disainerid "Frontend Algajatele" koolituselt soovivad?

Grupeerisin vastused järgmiselt:

1. Soovib arendajaga suhtlust kergemaks teha.
1. Soovib ise kujundusest veebilehe kirjutada, et arendajale edasi anda.
1. Soovib kogu veebi ise kirjutada k.a. JavaScript. (4 vastanut)
1. Põhjalikum CSS teemad nagu animatsioonid ja mobiiliga kohandumine (2 vastanut)
1. Põhjalikum Frontend programmeerimine, nagu React.

Kui disaineritest edasi vaadata, siis IT võõrad väga oma soove ei avaldanud, kui teised langevad sarnastesse kategooriatesse. Näiteks süsteemide admin, kes tahaks ise oma veebi kirjutada või tellijana programmeerijatea kokku puutunu, kes samuti tahab suhtlemist hõlbsustada.

Üks vastanutest on ka öelnud, et ta tahab "Lõpuni aru saada plokiahela toimimisest". Mis on küll eriti suur ettevõtmine, kuid päevaga saab kõik vajalikud põhimõtted ja edaspidised juhtnöörid üle anda küll.

## Millal, kui kaua ja kus?

Ülejäänud küsimused on praktilised.

![](/img/Screenshot_2018-04-17_16-58-04.png)

Tean kogemusest, et algajatele programmeerimist õpetada on siiski vaja kahte täispäeva, kuid pooled vastanutest tahaksid piirduda vaid ühega. Tihti paistab põhjuseks juba olemasolevad oskused. Ehk põhitõed on selged, aga vaja oleks täiendust. Vahest teengi kaks päeva, kuid osaleda saab ka vaid ühel. Loodetavasti see ei tekita liiga palju segadust mõlemal päeval osalejatele.

Kaks pullimeest on kirjutanud "paar tundi". Nii lühikese ajaga võin koolis lapsi inspireerida või juba oskajale lisaks trikke õpetada, aga algaja selgeks ei saa küll midagi :)

![](/img/Screenshot_2018-04-17_17-05-19.png)

Tahtsin teada kas inimesed pigem kulutavad vaba aega selleks või võtavad töölt vabaks. Eks vastus oli ette arvatav :)

![](/img/Screenshot_2018-04-17_17-06-28.png)

Ja pooled vastanutest on muidugi Tallinnas. Aga tundub, et tasub täitsa Tartusse sõita, et vahel mõni koolitus ära teha. Saaremaale või Soome vast pole vaja rutata :)

## Kokkuvõte

Selge on see, et frontend koolitus on täiesti teema ja ka lihtsalt programmeerimine algajatele frontendi näol. Nüüd lähen veel täpsemalt üle küsima kus maal nad oma oskustega juba on ja kuhu täpselt tahavad jõuda.